## Funzionamento di una caldaia
La caldaia non è altro che un elettrodomestico che, su richiesta, accende un fuoco che scalda un tubo dove passa
la nostra acqua corrente. In sostanza, è uno scaldaacqua in tempo reale (senza serbatoio).

La caldaia è un dispositivo abbastanza stupido. Non sa quando scaldare casa. Non capisce la temperatura
dell'ambiente per regolarsi su come e quanto scaldare. Il dispositivo adibito a questi ragionamenti si chiama
**termostato**.

Il termostato è generalmente esterno alla caldaia, anzi può addirittura essere di un produttore diverso
dalla caldaia stessa. Ciò è possibile grazie ad un sistema di attivazione molto semplice: il circuito ON/OFF.

### Controllare una caldaia
Quasi tutte le caldaie (il 99%, accertatevi dal manuale che non ricadiate nell'1%) hanno un circuito di
attivazione detto **circuito ON/OFF**. In pratica si tratta di due contatti che, quando collegati tra loro
(messi in corto), fanno accendere la fiamma alla caldaia. Quando i contatti sono scollegati, la fiamma si spenge.

Per controllare la temperatura, ciò che un termostato fa in soldoni è:

1. Rilevare la temperatura dell'ambiente
2. Se la temperatura è superiore a quella richiesta, disattiva la caldaia
3. Se la temperatura è inferiore a quella richiesta, attiva la caldaia
4. Ripetere dal punto 1

Lo stesso ragionamento può essere usato nel verso opposto, per raffreddare. Nel contesto di questo tutorial,
il nostro termostato sarà di *riscaldamento*.
